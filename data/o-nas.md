# O nás
Historie Mechaniky Praha se začíná psát 25. lednem 1936, kdy se několik pracovníků ETA Praha rozhodlo řešit problémy spojené s hospodářskou krizí a nezaměstnaností vlastním podnikatelským záměrem. Svoji první činnost zaměřili na opravy a revize elektroměrů. Název družstva zněl *Mechanika - opravna a cejchovna elektroměrů Praha*. Družstvo mělo 25 členů. Během let 1936 - 1939 družstvo měnilo několikrát stanovy a předmět podnikání. Také stav pracovníků kolísal, nikdy ale nepřesáhl stav při založení.

Po roce 1948 měla Mechanika 46 drobných provozoven a počet pracovníků dosáhl 600. Jednalo se o drobné provozovny živnostníků, které postihla poúnorová socializace. Na valných hromadách v letech 1956 a 1958 družstvo přijalo nové stanovy. V roce 1958 plnilo celkem 681 pracovníků výrobní úkoly a služby na 55 provozovnách. Byla otevřeno rekreační zařízení v Krkonoších.

V roce 1961 se Mechanika sloučila s družstvem Astra, které montovalo a opravovalo mlékárenské stroje. Družstvo dosáhlo 835 pracovníků v 78 provozovnách. Družstvo se zapojovalo do soutěží, ze kterých si odnášelo mnohá státní a družstevní ocenění v podobě standart a státních vyznamenání. Byla zahájena stavba výrobního závodu v Praze - Krči. Dokončen byl v pololetí roku 1963. Vyráběly se zde drobné elektrospotřebiče, kapesní nabíjecí svítilny a fotoblesky, ve kterých byla Mechanika monopolním výrobcem. V roce 1963 družstvo s 1014 pracovníky získalo státní vyznamenání Řád práce a dosáhlo ročního obratu 52 mil. Kčs. Družstvo postupně budovalo po Praze sběrny oprav a poskytovalo služby v mnoha oborech.

V roce 1975 se družstvo sloučilo s výrobním družstvem Dělba, které přišlo s výrobním programem na vybavení fotolaboratoří. Počet pracovníků dosáhl 1100 a roční obrat přesáhl poprvé 100 mil. Kčs. Výrobní program družstva byl rozsáhlý od výroby autopřívěsů, vybavení fotolaboratoří, výroby spotřebního zboží, letištní zabezpečovací techniky až po výrobu průmyslových vývěv. Ve výrobě spotřebního zboží dosáhlo družstvo čelního postavení na československém trhu. S výrobky taška na kolečkách a kráječ brambor se dařil vývoz do východní Evropy a na západní trhy.

Opravářská a servisní činnost je obohacena o celostátní servis náhradních dílů včetně technicko-poradenské činnosti pro široké spektrum výrobků a činností. Počet pracovníků od roku 1975 do roku 1989 neklesá pod jeden tisíc, největší počet - 1151 jich Mechanika měla v roce 1986. Družstvo bylo na vrcholu úspěchů, výroba byla zaměřena na výrobky, které byly určeny do tržních fondů pro státní obchod. V sortimentu družstva nebyla na našem území konkurence. Vybudovalo se obrovské rekreační a školící zařízení v jižních Čechách. V roce 1984 byla zahájen největší investiční akce, výstavba závodu v Praze na Vackově.

Revoluční rok 1989 nenechal takový kolos jako byla Mechanika v klidu. Porevoluční čas byl charakterizován problémy s odbytem, konkurencí zahraničních výrobků, nedostatkem financí na dostavbu nového závodu. Družstvo také opustila řada kvalifikovaných pracovníků, kteří začali soukromě podnikat. Přesto se začátkem roku 1991 podařilo dokončit závod na Vackově. 
